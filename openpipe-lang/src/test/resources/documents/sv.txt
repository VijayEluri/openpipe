Kim från start
Förmodad startelva

Andreas Isaksson – Mikael Nilsson, Olof Mellberg, Daniel Majstorovic, Erik Edman – Christian Wilhelmsson, Daniel Andersson, Anders Svensson, Fredrik Ljungberg – Kim Källström – Zlatan Ibrahimovic.
Källström tar plats på mittfältet i kvällens rysare

Kim Källström spelar från start mot Lettland i en offensiv mittfältsposition.

Det kan sportbladet.se nu avslöja.

Men om förbundskapten Lars Lagerbäck även väljer chocktaktiken 4-5-1, eller håller fast vid 4-4-2 med Marcus Allbäck och Zlatan på topp – det har sportbladet.se ännu inte fått bekräftat.

Kvällens match avgör om Sverige går till EM i Schweiz/Österrike 2008 eller inte.

För Sverige räcker en poäng och förbundskapten Lars Lagerbäck är rädd om den han har när matchen startar.

Senaste dagarna har Lagerbäck därför förberett en 4–5–1-taktik där Zlatan Ibrahimovic spelar ensam längst fram i anfallet och Kim Källström har en roll som släpande forward/offensiv mittfältsspets strax bakom.

Att Kim Källström startar matchen har sportbladet.se nu fått bekräftat. Men om det blir i ett 4-5-1 återstår att se. Om Lagerbäck väljer 4-5-1 skulle mittfältet bli detsamma som mot Spanien.
Majstorovic från start?

Daniel Majstorovic väntas ersätta avstängde Petter Hansson i backlinjen som i övrigt är ordinarie.

Tanken bakom taktiken är att Lagerbäck på grund av den svårspelade planen väntar sig en match med många långa och chansartade uppspel.

Därigenom blir kampen om andrabollarna avgörande.

– Blir det mycket långt, då blir det fler andrabollar. Det gäller att vi anpassar oss efter det. Det är det vi får förbereda oss för, säger Lars Lagerbäck.

Petra Thorén
Petra Thorén

Kim Källström avgjorde senaste mötet med Lettland och visade bra intentioner när han byttes in mot Spanien i andra halvlek.

Med Kim på planen får Sverige även ett distansskottvapen samt möjligheten till spelvändningar på ytterback som fyller på offensivt.

– Spelvändningar är en del som vi kommer att prioritera i vårt spel.

Flyttar de mycket folk handlar det om att gå ur trång yta och med en snabb crossboll slå över till andra sidan, säger Lars Lagerbäck.

Samtidigt behöver förbundskaptenen inte flytta på någon av de defensivt starka mittfältarna Daniel Andersson och Anders Svensson som kan stoppa snabba omställningar, något Lettland är bevisat farliga på.
Robert Laul
Robert Laul

Vassa omställningar

– De är framför allt vassa på sina omställningar. Ibland har de två snabba spelare däruppe, senast hade en targetplayer, Karlssons, och en av dem snabba (Verpakovskis), säger Lars Lagerbäck.

Lagerbäck sammanfattar:

– Håller man nollan har man alltid en väldigt stor segerchans. Betydligt större än om man släpper in ett mål. Men vi går inte ut för att spela 0–0, vi ska vinna matchen genom att spela så klokt som vi kan.
