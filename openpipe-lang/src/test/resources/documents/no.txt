En 22 år gammel mann ble i går dømt til fire års fengsel for et drapsforsøk i Slimeveien på Bjørndal i Oslo.

Det var 29. mars i år at en 51 år gammel mann som ventet på bussen ble skutt etter å ha fotografert en 22 år gammel mann med mobiltelefonen sin idet han råkjørte forbi.

Det skal 22-åringen ha likt dårlig, og han skal ha skutt mot hodet til mannen for å få tak i mobilkameraet, ifølge dommen. Prosjektilet streifet nedsiden av mannens høyre kinn.

- Ville bare skremme
Retten slår fast at det bare er flaks at mannen ikke ble drept. Med få millimeters margin kunne prosjektilet ha truffet mannen i halsen.

Tiltalte erkjente de faktiske forholdene rundt episoden på Bjørndal, men nektet straffskyld for drapsforsøk på grunn av manglende drapsforsett.

- Jeg mente bare å skremme ham for å få fjernet mobilbildet, forklarte tiltalte i retten.

Episoden skjedde etter at tiltalte var på vei fra pokerkveld hos en kamerat, og hadde røyket hasj og inntatt Rohypnol.

I retten forklarte tiltalte at han ble svært sint da vitnet tok bildet. Derfor bestemte han seg for å fjerne bildet. Men han nektet for å ha et ønske om drepe mannen.

- Hvorfor skulle jeg drepe og dermed pådra meg mye større problemer enn det mobilbildet kunne medføre? spurte tiltalte.

Videre har han forklarte at han fikk «black-out», og derfor ikke husker noe til han ble tatt av politiet.

- Jeg skal drepe deg
Et kvinnelig vitne så 22-åringen hoppe ut av bilen, og han gikk mot bussholdeplassen med en pistol - som han etter hvert gjemte under jakken sin.

Med bare et par skritts avstand - anslagsvis to meter - trakk tiltalte frem pistolen, holdt den høyt hevet med begge hendene rundt pistolskjeftet, og med pistolløpet pekende mot ansiktet til vitnet, ifølge dommen.

Tiltalte skal ha ropt: «Jeg skal drepe deg. Jeg har pistol!»

- Jeg var sikker på at jeg skulle dø, forklarte 51-åringen i retten.

- Drapstruet vitnet
Det ble avfyrt et skudd, og 51-åringen forklarte at han kjente lufttrykk og en voldsom svie, hvoretter det begynte å renne blod.

Ifølge retten ga 51-åringen fra seg mobilkameraet etter at skuddet ble avfyrt.

51-åringen har forklart at han så ble drapstruet av mannen.

- Jeg dreper deg om du anmelder dette, skal 22-åringen ha ropt.

Omfattende tiltale
Tiltalen omfattet også flere andre forhold. 22-åringen ble til sammen dømt for 11 lovovertredelser, hvorav drapsforsøk var det mest alvorlige.

Han ble blant annet dømt for vold mot en politibetjent, og for å ha kjørt bil i påvirket tilstand uten gyldig førerkort. Dommen omfatter også oppbevaring av narkotika, oppbevaring ulovlige våpen og ran.

Aktor nedla påstand om at tiltalte dømmes til fengsel i fire år og en bot på kr. 10.000, som også ble stadfestet i dommen. Offeret ble også tilkjent 50.000 kroner i oppreisning.

Retten la i dommen vekt på at «handlingen ble begått mot en sakesløs person.»

«Etter rettens oppfatning foreligger det ingen rimelig tvil om at tiltalte i gjerningsøyeblikket hadde drapsforsett, men mislyktes ved at prosjektilet bare sneide kinnet til (vitnets navn)» skriver tingrettsdommer Egil Folke Moe.

22-åringen er flere ganger tidligere straffedømt for voldshandlinger, senest i 2005 for vold mot en offentlig tjenestemann.